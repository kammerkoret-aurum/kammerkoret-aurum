---
language: no
category: album
issoldout: false
isfewleft: false
eventimg: plakatsort-1-.png
title: CD-lansering Immortal Grieg
date: 2024-10-18T18:00:27+0200
price: Gratis
venue: Nova Kinosenter
---
Kammerkoret Aurum lanserer vår nye plate Immortal Grieg og du er hjertelig velkommen til å delta på lanseringen!

Sammen med vår dirigent Eva Holm Foosnæs har vi jobbet med Grieg-prosjektet i 4 år, og vi gleder oss enormt til å endelig kunne presentere prosjektet for dere!
På Nova kino sal 4 inviterer vi dere til en spesiell opplevelse hvor dere får se musikkvideoer, partitur og selvfølgelig få høre plata.
Det er gratis inngang, og først til mølla for å få plass!
Dørene åpner kl. 17:45.

Om prosjektet:
Grieg-prosjektet ble startet tilbake i 2021. Vårt mål med prosjektet var å gjøre Edvard Grieg sine romanser tilgjengelig gjennom å tilrettelegge dem for a capella kor, samtidig som vi kunne sette vårt preg på verkene. Disse romansene er en stor nasjonal skatt og mange er godt kjente. Utfordringen er at de ikke er skrevet for kor, men for pianist og én sanger. Vi som er del av en sterk kor-nasjon ønsker å utforske og utnytte potensialet i Griegs vakre melodier ved å gi dem nytt liv i kordrakt, for så å formidle musikken til folk i både inn- og utland.

Eva Holm Foosnæs har arrangert og komponert totalt 10 utvalgte romanser til Immortal Grieg. Romansene har ulik vanskelighetsgrad og spenner seg fra 4-stemte Primula Veris til 12-stemte Solveigs Sang. Av nykomposisjonene har vi Immortal Grieg og Fritt etter Peer Gynt.
Prosjektet ble urfremført på vår 17.mai konsert på Ringve Musikkmuseum i 2022, før vi senere på våren tok med oss Grieg-prosjektet ut på turné med Hurtigruten til Ålesund og Trandal i Hjørundfjorden. Da Grieg er en stor komponist også utenfor landets grenser, tenkte vi at dette prosjektet også ville vekke interesse internasjonalt. Vi dro derfor på turné til Sentral-Europa, nærmere bestemt Berlin, Strasbourg og Köln, hvor vi holdt konserter sammen med dyktige lokale kor. I mai i år fikk vi endelig spilt inn disse romansene i samarbeid med Jørgen Meyer i meau AS og Audun Kvitland Røstad, og med et nydelig cover designet av Susann Klubben kan vi endelig stolt vise fram denne plata til dere!

Velkommen!